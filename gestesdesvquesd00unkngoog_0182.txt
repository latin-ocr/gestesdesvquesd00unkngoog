Ἠῶ

25

27

28

29

30

31

ΟΕΒΤΑ

Coaptatur una domus
de lignis et lapidibus
grata urbi et civibus,
apta viris divitibus.

Nam ibi sunt cellarium,
granarium et solium
et coquina et stabulum
et quodque necessarium.

Ergo Petri licentia,
cum omni sua gratia
perrexerunt ad propria
gener suus et filia.

Petrus ita relinquitur,
familia dividitur,
Werimboldus magnificus
domum factam ingreditur.

Tunc ostendit eximias
quas habebat divitias
et juxta circumpositas
edes extendit alias.

Tendit semper ad ardua,
ad honores et munera,
jam pauperum consortia
contempnit pro pecunia.

Honorant eum domini
atque majores populi
illumque faciunt sui
participem consilii.

Quid ultra possum dicere
de hujusmodi homine?
aspexi sibi prospere
universa succedere.

